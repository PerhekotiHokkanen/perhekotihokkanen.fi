---
layout: default
title: Arvot
HeaderImage: /images/HeaderImage-arvot.png
---

Perhekodin toimintaa ohjaavat seuraavat arvot.

Lähimmäisenrakkaus
------------------

Elämä on lahja eikä sattuma. Jokaisella lapsella on oikeus kokea olevansa
rakastettu ja hyväksytty. Perhekodin vanhempina tulee tehdä työtä ja hakea
apua, jotta voi ymmärtää lasta ja jotta kiintymyssuhde kasvatusvanhemman
ja lapsen välille voidaan luoda. (Rakasta lähimmäistä...)

Perhekodin vanhempien välinen suhde on kodin perusta. Siitä tulee pitää
huolta ja rakkautta tulee vaalia. Vanhemmat ovat malli ja esimerkki
kaikessa lapsille. Vanhempien tulee huolehtia tarpeellisesta levosta, ja
työstä tulee irrottautua säännöllisesti (...niin kuin itseäsi).

Kiintymyssuhteen syntyminen lapsen ja vanhemman välille on tärkeää. Silloin
lapsi voi ottaa vastaan kasvatusta ja ohjausta. Kun hän oppii luottamaan
vanhempaan, hänessä alkaa muutosprosessi. Hän pystyy ottamaan vastaan
kiintymystä ja rakkautta ja osoittamaan sitä toisille ihmisille. Myöhemmin
hän kykenee solmimaan parisuhteen ja olemaan vanhempana omille lapsilleen.

Rakkaus näkyy harvinaisen kokonaisvaltaisena ja pitkänä sitoutumisena. Kun
lapsen ottaa hoitoon, hän on kodissa vuosia, ja suhde voi säilyä läpi koko
elämän ajan.

Kristillisyys
-------------

Perhekoti Hokkasen toiminta perustuu kristillisille arvoille. Perhekodissamme
uskotaan Jumalan parantavaan työhön lapsen elämässä.

Rehellisyys ja avoimuus
-----------------------

Omaa elämää täytyy tarkastella avoimesti. Mitään asioita ei voi kätkeä tai
salata. Niitä täytyy tarkastella avoimesti työnohjauksessa tai tarvittaessa
terapiassa. Työtä ei voi tehdä yksin. Täytyy olla avoin ottamaan vastaan
ohjausta ja neuvontaa muilta ammattiauttajilta.

Omat kyvyt täytyy nähdä rehellisesti. Kenellekään ei voi valehdella.
Pienikin epärehellisyys syö tuloksilta pohjaa. Tekojen ja puheiden välillä
ei voi olla ristiriitaa. Perhekodin vanhempien tulee olla rehellisiä
kaikille. Työ perustuu luottamukseen.

Nöyryys
-------

Aikuinen on lapselle auktoriteetti, mutta sen aseman oikea käyttäminen
vaatii nöyryyttä. Lapsia, vanhempia ja kaikkia työn osapuolia on
kohdeltava arvostavasti, kunnioittavasti, oikeudenmukaisesti,
tasapuolisesti ja tasa-arvoisesti.

Ilo
---

Tavoitteemme on, että lasten elämässä tapahtuu muutosta parempaan. Emme
suostu vain säilyttämään lapsia, vaan työmme tulee tuottaa tulosta.
Jokaisesta lapsesta pitäisi syntyä myönteinen visio. Täytyy luottaa sekä
lapsen mahdollisuuksiin ja kykyihin että omiin auttamiskykyihin. Myönteinen
visio tuo toivoa lapsen elämään ja tulevaisuuteen. Perhekodissamme lapset
kokevat onnistumisen ja elämän iloa. Perhekotivanhemmat iloitsevat
työstään. Kodissa kuuluu nauru, huumori ja iloinen puheen sorina.

